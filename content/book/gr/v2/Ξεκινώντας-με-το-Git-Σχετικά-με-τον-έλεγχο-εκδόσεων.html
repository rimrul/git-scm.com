---
category: book
section: documentation
subsection: book
sidebar: book
book:
  language_code: gr
  chapter:
    title: Ξεκινώντας με το Git
    number: 1
  section:
    title: Σχετικά με τον έλεγχο εκδόσεων
    number: 1
    cs_number: '1.1'
    previous: book/gr/v2/Ξεκινώντας-με-το-Git-Σχετικά-με-τον-έλεγχο-εκδόσεων
    next: book/gr/v2/Ξεκινώντας-με-το-Git-Μια-μικρή-αναδρομή-στην-ιστορία-του-Git
title: Git - Σχετικά με τον έλεγχο εκδόσεων

---
<p>Το κεφάλαιο αυτό ασχολείται με το πώς να ξεκινήσουμε με το Git.
Θα ξεκινήσουμε αναφέροντας μερικά πράγματα για την ιστορία των εργαλείων ελέγχου εκδόσεων, έπειτα θα προχωρήσουμε στο πώς μπορεί κάποιος να εγκαταστήσει το Git στον υπολογιστή του και τελικά πώς να το ρυθμίσει, ώστε να μπορεί να ξεκινήσει να το δουλεύει.</p>
<h2 id="_σχετικά_με_τον_έλεγχο_εκδόσεων">Σχετικά με τον έλεγχο εκδόσεων</h2>
<div class="paragraph">
<p>
Τι είναι ο έλεγχος εκδόσεων και γιατί πρέπει να μας απασχολεί;
Ο <em>έλεγχος εκδόσεων</em> είναι ένα σύστημα το οποίο καταγράφει αλλαγές σε ένα αρχείο ή σε ένα σύνολο αρχείων έτσι ώστε να μπορούμε να ανακαλέσουμε συγκεκριμένες εκδόσεις.
Στα παραδείγματα του βιβλίου, τα αρχεία που θα χρησιμοποιήσουμε για έλεγχο εκδόσεων θα είναι αρχεία πηγαίου κώδικα λογισμικού αν και στην πραγματικότητα, θα μπορούσαμε να χρησιμοποιήσουμε αρχεία οποιουδήποτε τύπου.</p>
</div>
<div class="paragraph">
<p>Αν είμαστε γραφίστες ή σχεδιαστές ιστοσελίδων και θέλουμε να κρατήσουμε κάθε έκδοση μιας εικόνας ή μιας διάταξης (κάτι το οποίο είναι πολύ πιθανό) τότε ένα Σύστημα Ελέγχου Εκδόσεων (Version Control System --VCS) είναι μια πολύ σοφή επιλογή.
Ένα τέτοιο σύστημα μάς επιτρέπει να επαναφέρουμε συγκεκριμένα αρχεία σε κάποια προγενέστερη κατάσταση, να επαναφέρουμε ακόμα και ολόκληρο έργο (project) σε προγενέστερη κατάσταση, να συγκρίνουμε αλλαγές με την πάροδο του χρόνου, να δούμε ποιος τροποποίησε τελευταίος κάτι που ενδεχομένως δημιουργεί κάποιο πρόβλημα, ποιος έθεσε ένα ζήτημα και άλλα πολλά.
Η χρήση ενός συστήματος ελέγχου εκδόσεων σημαίνει επίσης ότι αν τα κάνουμε θάλασσα ή χάσουμε αρχεία, είναι εύκολο να τα ανακτήσουμε. Επιπλέον, όλες αυτές οι δυνατότητες προσφέρονται με πολύ μικρή επιβάρυνση.</p>
</div>
<div class="sect3">
<h3 id="_τοπικά_συστήματα_ελέγχου_εκδόσεων">Τοπικά συστήματα ελέγχου εκδόσεων</h3>
<div class="paragraph">
<p>
Η μέθοδος που επιλέγουν πολλοί για έλεγχο εκδόσεων αρχείων είναι να αντιγράφουν τα αρχεία σε ένα άλλο κατάλογο (πιθανότατα ένα χρονολογημένο κατάλογο αν είναι έξυπνοι).
Αυτή η προσέγγιση είναι πολύ κοινή επειδή είναι τόσο απλή, συγχρόνως όμως είναι και πολύ επιρρεπής σε λάθη.
Είναι εύκολο να ξεχάσει κανείς σε ποιον κατάλογο βρίσκεται και να γράψει στο λάθος αρχείο ή να αντιγράψει σε αρχεία που δεν ήθελε.</p>
</div>
<div class="paragraph">
<p>Για να μεταχειριστούν το συγκεκριμένο ζήτημα οι προγραμματιστές ανέπτυξαν από παλιά τοπικά συστήματα ελέγχου εκδόσεων. Τα συστήματα αυτά διέθεταν μια απλή βάση δεδομένων που κρατούσε όλες τις αλλαγές στα αρχεία σε έλεγχο εκδόσεων.</p>
</div>
<div class="imageblock">
<div class="content">
<img src="{{< relurl "book/en/v2/images/local.png" >}}" alt="Διάγραμμα τοπικού ελέγχου εκδόσεων">
</div>
<div class="title">Figure 1. Διάγραμμα τοπικού ελέγχου εκδόσεων</div>
</div>
<div class="paragraph">
<p>Ένα από τα πιο δημοφιλή συστήματα ελέγχου εκδόσεων ήταν το σύστημα RCS το οποίο διανέμεται ακόμα σε πολλούς υπολογιστές. Ακόμα και το δημοφιλές λειτουργικό Mac OS X περιλαμβάνει την εντολή <code>rcs</code> όταν εγκαθίστανται τα Developer Tools.
Το RCS δουλεύει χρησιμοποιώντας συλλογές από επιθέματα (patches, ή διαφορές μεταξύ αρχείων) σε μια συγκεκριμένη μορφή στον δίσκο. Έπειτα, μπορεί να ξαναδημιουργήσει κάθε αρχείο όπως ήταν σε οποιοδήποτε χρονικό σημείο προσθέτοντας όλα τα επιθέματα.</p>
</div>
</div>
<div class="sect3">
<h3 id="_συγκεντρωτικά_συστήματα_ελέγχου_εκδόσεων">Συγκεντρωτικά συστήματα ελέγχου εκδόσεων</h3>
<div class="paragraph">
<p>
Το επόμενο σημαντικό ζήτημα που αντιμετώπισαν οι προγραμματιστές ήταν η ανάγκη για συνεργασία με προγραμματιστές σε άλλα συστήματα. Για να ασχοληθούν με το συγκεκριμένο πρόβλημα, αναπτύχθηκαν τα συγκεντρωτικά συστήματα ελέγχου εκδόσεων (Centralized Version Control Systems, CVCS). Τα συστήματα αυτά, όπως τo CVS, το Subversion και το Perforce έχουν έναν διακομιστή (server) ο οποίος περιέχει όλα τα αρχεία και έναν αριθμό από πελάτες (clients) οι οποίοι ενημερώνουν τα αρχεία τους από αυτό το κεντρικό μέρος. 
Για πολλά χρόνια, αυτή η μέθοδος ήταν το πρότυπο για τα συστήματα ελέγχου εκδόσεων.</p>
</div>
<div class="imageblock">
<div class="content">
<img src="{{< relurl "book/en/v2/images/centralized.png" >}}" alt="Συγκεντρωτικός έλεγχος εκδόσεων.">
</div>
<div class="title">Figure 2. Συγκεντρωτικός έλεγχος εκδόσεων</div>
</div>
<div class="paragraph">
<p>Η εγκατάσταση αυτή προσφέρει πολλά πλεονεκτήματα, ειδικά σε σχέση με τα τοπικά συστήματα ελέγχου εκδόσεων.
Για παράδειγμα, όλοι γνωρίζουν σε ένα βαθμό με τι ασχολούνται οι υπόλοιποι σε ένα έργο.
Οι διαχειριστές έχουν έλεγχο πάνω στο τι μπορεί και επιτρέπεται να κάνει ο καθένας. Επίσης, είναι πιο εύκολο να διαχειριστεί κανείς ένα συγκεντρωτικό σύστημα ελέγχου εκδόσεων από το να διαχειρίζεται τοπικές βάσεις δεδομένων σε κάθε πελάτη.</p>
</div>
<div class="paragraph">
<p>Παρόλα αυτά, η συγκεκριμένη εγκατάσταση έχει κάποια σημαντικά μειονεκτήματα.
Το πιο προφανές είναι το γεγονός ότι μια βλάβη στον κεντρικό διακομιστή προκαλεί την αποτυχία όλου του συστήματος.
Αν ο διακομιστής πέσει για μία ώρα, τότε κατά τη διάρκεια αυτής της ώρας κανείς δεν μπορεί να συνεργαστεί ή να αποθηκεύσει αλλαγές στο σύστημα ελέγχου εκδόσεων.
Αν για παράδειγμα ο σκληρός δίσκος πάνω στον οποίο βρίσκεται η κεντρική βάση δεδομένων καταστραφεί και δεν έχουν κρατηθεί τα απαραίτητα αντίγραφα ασφαλείας τότε χάνονται τα πάντα. Ολόκληρο το ιστορικό του έργου χάνεται εκτός από στιγμιότυπα του έργου που μπορεί να έχουν κρατήσει στους υπολογιστές τους κάποιοι προγραμματιστές.
Τα τοπικά συστήματα ελέγχου εκδόσεων πάσχουν από το ίδιο πρόβλημα —όταν το ιστορικό ενός έργου βρίσκεται σε ένα και μοναδικό μέρος τότε υπάρχει ο κίνδυνος να χαθούν τα πάντα.</p>
</div>
</div>
<div class="sect3">
<h3 id="_κατανεμημένα_συστήματα_ελέγχου_εκδόσεων">Κατανεμημένα συστήματα ελέγχου εκδόσεων</h3>
<div class="paragraph">
<p>
Στο σημείο αυτό έρχονται τα κατανεμημένα συστήματα ελέγχου εκδόσεων.
Σε ένα κατανεμημένο σύστημα (όπως το Git, το Mercurial, το Bazaar ή το Darcs) οι πελάτες δεν ενημερώνουν μόνο το τελευταίο στιγμιότυπο των αρχείων τους: αναπαράγουν εξ ολοκλήρου το αποθετήριο.
Συνεπώς, στην περίπτωση που ο διακομιστής πέσει, τα τοπικά αποθετήρια που έχουν οι πελάτες μπορούν να χρησιμοποιηθούν ώστε να τον επαναφέρουν.
Κάθε κλώνος είναι ένα πλήρες αντίγραφο όλων των δεδομένων.</p>
</div>
<div class="imageblock">
<div class="content">
<img src="{{< relurl "book/en/v2/images/distributed.png" >}}" alt="Διάγραμμα κατανεμημένου ελέγχου εκδόσεων.">
</div>
<div class="title">Figure 3. Κατανεμημένος έλεγχος εκδόσεων.</div>
</div>
<div class="paragraph">
<p>Επιπλέον, πολλά από αυτά τα συστήματα περιλαμβάνουν πολλά απομακρυσμένα αποθετήρια έτσι ώστε να είναι δυνατή η συνεργασία με διαφορετικές ομάδες ανθρώπων και με διαφορετικούς τρόπους ταυτόχρονα στο ίδιο έργο.
Το γεγονός επιτρέπει στους χρήστες ενός κατανεμημένου συστήματος ελέγχου εκδόσεων να δημιουργούν διάφορους τύπους ροής εργασιών (π.χ. ιεραρχικά μοντέλα) κάτι το οποίο δεν είναι δυνατό σε συγκεντρωτικά συστήματα.</p>
</div>
</div>
<div id="nav"><a href="{{< previous-section >}}">prev</a> | <a href="{{< next-section >}}">next</a></div>